<!doctype html>
<html class="no-js" lang="en">
  <head>
    <meta charset="utf-8" />
    <meta name="viewport" content="width=device-width, initial-scale=1.0" />
    <title>Szüts Miklós Art</title>
    <link rel="stylesheet" href="stylesheets/app.css" />
    <script src="bower_components/modernizr/modernizr.js"></script>
  </head>
  <body>
    <!-- Navigation for mobile -->
<div class="off-canvas-wrap" data-offcanvas>
  <div class="inner-wrap">
  
  <!--
    <nav class="tab-bar hide-for-large">
      <section class="left-small">
        <a role="button" aria-expanded="false" aria-controls="years" href="#years" class="left-off-canvas-toggle menu-icon"><span></span></a>
      </section>
      <section class="middle tab-bar-section">
        <h1 class="title">Szüts</h1>
      </section>
    </nav>
    -->

    <section class="left-off-canvas-menu" id="years">
      <ul class="off-canvas-list">
        <li><label>Years</label></li>
        <li><a href="#">2015</a></li>
        <li><a href="#">2014</a></li>
        <li><a href="#">2013</a></li>
        <li><a href="#">2012</a></li>
      </ul>
    </section>
    <a class="exit-off-canvas"></a>
  </div>
</div>
  

<!-- Menu for devices larger than mobile -->
<div class="fixed">
  <nav class="top-bar hide-for-medium hide-for-small" data-topbar role="navigation">
    <div class="left tab-bar-section">
      <ul class="title-area">
        <li class="name"><h1><a href="index.html">Szüts Art</a></h1></li>
      </ul>
      <section class="top-bar-section">
        <ul class="right">
          <li class="has-form">
            <div class="row collapse">
              <div class="small-9 large-8 columns">
                <input type="text" placeholder="Search">
              </div>
              <div class="small-3 large-4 columns">
                <a href="#" class="secondary button expand">Search</a>
              </div>
            </div>
          </li>
          <li class="has-dropdown"><a href="#">Art</a>
            <ul class="dropdown">
              <li><a href="art.html">Paintings</a></li>
              <li><a href="exhibitions.html">Exhibitions</a></li>
              <li><a href="photos.html">Photos</a></li>
            </ul>
          </li>
          <li><a href="blog.html">Blog</a></li>
          <li class="has-dropdown"><a href="#">About me</a>
            <ul class="dropdown">
              <li><a href="contact.html">Contact</a></li>
              <li><a href="about.html">About the painter</a></li>
            </ul>
          </li>
        </ul>
      </div>
    </section>
  </nav>
</div>
    <section class="scroll-container main" role="main">
      <div class="row">
        

<h1>Blog</h1>

<section>
	<h2>Vojnich megnyitó szöveg</h2>
	<time>2015-03-19 11:19:22</time>
	<article>
	<p>Vojnich kiállítás a Ferencvárosi Pincegalériában, 2015. március 18.</p>

	Mottó:
<p>T. Viktort, a festőt fölrepítették a világűrbe. Nem ő volt az első utas, de ő volt az első művész az űrben. Hat napot volt oda. Félúton járva megkérdezték tőle, mit akar inkább látni: a Saturnus gyűrűit-e vagy a Nap foltjait.
Neki nagyjából mindegy, mondta T.</p>
<p>Akkor inkább a napfoltokat mutatják meg neki; egy festőnek talán az az érdekesebb.</p>
<p>Talán igen, mondta T.</p>
<p>Visszaérkezése után unott arccal, konok hallgatásba merülve ült az újságírók közt a Kozmikus Repülőtér éttermében. Kérdéseikre nem válaszolt, egész idő alatt azt a narancsot bámulta, amit az egyik riporter meghámozott.</p>
<p>Néhány hét múlva azonban jelentős változás mutatkozott festői látásmódjában. Híres olajbogyó és biliárdgolyó csendéletein (az volt az ő úgynevezett „olajzöld” korszaka) megjelentek az első narancsok.</p>
<p>Öregkorában már citromokat is festett, legvégül még tyúktojásokat is, de a narancs egyetlen vásznáról sem hiányzott. Ekkor lett nagy festő belőle.</p>
<p>(Örkény István: Élmény és művészet)</p>

<p>Hölgyeim és uraim,<br />
Mostanában minden kiállításnak címet kell adni; gondolom ez lehetett a legnyomósabb oka annak, hogy Vojnich Erzsébet most nyíló bemutatójának a Medencék címet adta. (Mert hogy hangzana az, hogy – mondjuk – válogatás az elmúlt évek kisméretű munkáiból?) 
És Vojnich következetes: a kiállított munkák címei sem sokat segítenek a képek megfejtésében:
találomra sorolnék néhány példát:</p>

<p>Kékes-zöld medence<br />
Nagy türkiz falú medence<br />
Világoskék élű medence<br />
Bordó medence<br />
<br />
Két medence<br />
Bordó belsejű medence<br />
Szürke-fekete medence<br />
Szürke-rózsaszín medence lépcsővel<br />
<br />
Türkiz medence<br />
Szürke medence halvány rózsaszínben<br />
Barnás gyöngyház medence<br />
Medence okker rajzzal<br />
Fehér vízű kis medence<br />
Kék fal, fekete medence<br />
<br />
és így tovább… <br />
</p>
<p>Túlságosan sok kapaszkodót – úgy tűnik – a címek sem adnak a képek értelmezéséhez.</p>
<p>A rendelkezésünkre álló bőséges Vojnich szakirodalom az elmúlt negyed évszázadban sok szép gondolattal szolgált Vojnich ember nem járta tereiről, főleg a képek témái felől közelítve a megfejtéshez. A hatalmas terek, elhagyott gyárcsarnokok, keleti rituális medencék az emberi figurák hiánya mind abba az irányba mutatott, hogy ezekből a terekből és helyszinekből semmilyen történet nem fejthető ki, mondván, hogy itt soha nem járt ember, soha NEM TÖRTÉNT SEMMI, és persze nem is fog. Vojnich a talált témáit addig csupaszította, „embertelenítette”, , míg át nem formálta őket az elgondolkodás, a magányos mélázás helyszíneivé. Pontosabban teret alkotott a néző számára, hogy feltehesse kérdéseit. Vojnich nem választ igért, hanem lehetőséget teremtett a kérdések feltevésére. Különös módon úgy hozott létre hatalmas tereket, hogy a néző nem eltörpült a monumentalitás mellett, hanem „felnőtt a feladathoz”: része lett, szereplőjévé vált a képeknek, szembe nézhetett végre a világgal és nem utolsó sorban önmagával.</p>
<p>Úgy érzem ugyanakkor kicsit mostohán bánik vagy óvatosan elkerüli a szakirodalom az életműnek azt az egyáltalán nem elhanyagolható, és vissza-visszatérő részét, ahol a festő mintha objektívet váltana, és a nagylátószögű térábrázolások hejyett egy sokkal intimebb világba vezeti nézőit. Felfedezhető ez az irány már a korai, 1982-es Óbudán kiállított drámai kollázs sorozatában, vagy a néhány éve Várgesztesi lapok címmel ellátott opuszokban is, és különösen az először 2013-ban Székesfehérváron bemutatott fájdalmasan szép kis papírképein és vásznain.</p>
<p>Míg a nagy, emblematikussá vált olajképeken Vojnich valóban kilép az idő minden megszokott dimenziójából, itt, ezekben a testközeli, anyagközeli kompozíciókban mintha a végtelen időből az „örök jelenidő”-be kerülnénk: ezek a sohanemlátott boldogságos színharmóniák mintha most történnének meg, jönnének létre a szemünk láttára, és hamarosan el is illannak az esti szürkületben.</p>
<p>Míg a nagy olajtablókon a fények és árnyékok szabják meg a „kivetett” nézők által bejárható világot, addig itt, ezeken a  medence képeken a színek intenzitása és harmóniája áll össze szelíd vígasztalássá. Itt már semminek nincs teste és súlya, légnemű vonalak és formák szövik át a képet egyetlen, hosszan kitartott akkorddá. Míg a nagy tablókon többnyire monumentális terekben bolyongunk, itt a tér már szinte síkká szelidül. Van persze a korábbi, nagyméretű olajképek között is hasonló: az A. gyűjteményben található hatalmas Nagy fehér kő című tabló ritka példája a monumentális intimitásnak, ha rokonokat keresnék, hát legalább Mark Rothkóig kellene zarándokolni. Persze tudjuk, gyakran tapasztaljuk, hogy az intimitás, mint ahogy a monumentalitás sem képméret kérdése. Vojnich medencéi láttán mégsem tudok szabadulni a gondolattól, hogy ezek igazán egyszemélyes képek, egyszerre egyetlen nézőt tűrnek el magukkal szemben… (vagy pusztán én szeretnék ezekkel a képekkel igazán kettesben maradni, boldogan búslakodni.)</p>
<p>A kiállítást megnyitom.</p>

<p>2015. március 18.<br />
Szüts Miklós</p>


	</article>
</section>

      </div>
    </section>

    <script src="bower_components/jquery/dist/jquery.min.js"></script>
    <script src="bower_components/foundation/js/foundation.min.js"></script>
    <script src="js/app.js"></script>
  </body>
</html>
